---
title: "Nuovo Sito, Nuova Storia"
meta_title: ""
description: "Nuovi progetti per questo sito web! Diventerà un diario personale, staccato dalla mia immagine aziendale"
date: 2023-12-21T05:00:00Z
categories: ["Personal"]
author: "Alby Rei"
tags: [""]
draft: false
---

Ho un sito web ormai da cinque anni. All'inizio l'ho creato per la mia attività di [Sviluppatore Web](https://reineristudio.com), nel tempo poi ho aggiunto una sezione blog, l'ho modificato e rimodificato più volte ma non sono mai riuscito a trovare qualcosa che mi piacesse veramente.

Con l'arrivo dell'anno nuovo ho deciso di separare completamente il me stesso come *Azienda* dal me stesso come *Persona*. Non mi è mai piaciuto essere associato solamente a ciò che faccio di mestiere... Anche se oggi sembra normale, io non sono **solamente** ciò che faccio, ma anche **qualcosa** di più.

Il lavoro è solo una parte della vita, non deve occupare l'interezza della nostra esistenza!
Io per lavoro realizzo Siti Web e App e faccio in modo che funzionino davvero per i miei clienti. Ma la mia vita non è solo questo! Alby Rei è anche altro!

Così dall'anno nuovo avrò due "identità digitali", una solamente lavorativa, e una solamente personale.
Ho pensato più volte di eliminare la mia identità personale dal web, però amo creare siti web e amo scrivere, quindi ho deciso di convogliare queste due mie passioni in questo nuovo sito.

Se ti piace la tecnica questo è un sito statico, realizzato con Hugo. In questo modo è praticamente gratuito e una volta *tirato su* la manutenzione sarà minima! È un sito moderno diciamo!
Non ci saranno grandi effetti, animazioni e wow factor, è un blog vecchia maniera, come se fosse il mio diario online.

Lo scopo di questo sito non è quello di avere grandi numeri e guadagnarci sopra, ma solamente di condividere le mie passioni. Forse lo scopo principale è solamente mio: cercare di mettere ordine nella mia vita talvolta troppo disordinata! Ho notato che mettere **nero su bianco** i pensieri che affollano la mente sia di grande aiuto, quindi userò questo sito anche come *tappeto sotto a cui buttare le briciole dei miei pensieri*.

Certo buttare le briciole sotto al tappeto non è fare ordine, ma il mondo è governato dal caos e talvolta non possiamo fare altro che accettarlo, diciamo che mi accontento così senza cercare di riordinare troppo.

Oltre ai pensieri vorrei pubblicare anche alcuni racconti che ho scritto nel tempo, quasi tutti ambientati in montagna. Non ho ambizioni di diventare scrittore, ma mi dispiace vederli fermi dentro al mio pc... Qua sopra potranno respirare aria nuova.

Per ora direi che è tutto! Le idee penso siano buone, vedremo se riuscirò a realizzarle!

A presto!

*Ciau!!!*


