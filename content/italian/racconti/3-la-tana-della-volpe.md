---
title: "3. La tana della volpe"
meta_title: "La tana della volpe - Racconto di Alby Rei"
description: "Racconto ambientato ad inizio 900. Tratto da una storia vera raccontatami da mio nonno durante la Seconda Guerra Mondiale"
date: 2023-12-20T05:00:00Z
raccolte: ["Una Vita Semplice"]
image: "/images/volpe.jpg"
author: "Alby Rei"
tags: [""]
draft: false
---

Ero riuscito a evitare di andare in guerra, ma la guerra mi aveva raggiunto lo stesso. Abitavo vicino a una delle mulattiere che attraversano il confine fra Italia e Francia, e la zona lentamente iniziò a pullulare di soldati tedeschi e ribelli. Noi poveri contadini li temevamo entrambi, quasi allo stesso modo. I tedeschi potevano farci fuori come e quando gli pareva, senza dover dare grandi spiegazioni. I ribelli invece in teoria erano dalla parte giusta, ma eravamo in guerra e non c’era spazio per cortesia e affetto. Spesso ci obbligavano a nascondere nelle nostre stalle le loro radio, le loro armi o addirittura loro stessi, esponendoci a rischi altissimi nel caso fossimo stati scoperti. Se rifiutavamo venivamo minacciati anche da loro. Eravamo la parte più debole, costretta ad accettare malgrado tutto. Cercavamo solo di arrivare a fine giornata sognando la mattina in cui ci saremmo svegliati e tutto sarebbe finito.
Un giorno, mentre ero al pascolo, mi trovai in mezzo a uno scontro a fuoco. Avevo portato le mucche in uno dei miei campi qualche chilometro sopra casa mia e me ne stavo tranquillo a controllare che non scappassero e a far passare il tempo, quando sentii una serie di spari. Non era stagione di caccia, e quasi nessuno andava in cerca di selvaggina durante la guerra, quindi non potevano che essere soldati. Fui preso dal panico. I colpi erano partiti da una zona molto vicina a dove mi trovavo, avevo sentito il rumore forte e chiaro, un boato che sapeva di morte. Rimasi bloccato per qualche secondo, senza sapere come muovermi, senza sapere cosa fare. Dopo qualche attimo che a me sembrò eterno mi decisi e iniziai a correre. Abbandonai le mucche a loro stesse, non avevo altra scelta, e iniziai a scendere giù correndo fra gli alberi dei boschi. Qualche passo e mi resi conto che stavo correndo nella direzione sbagliata. D’istinto mi mossi verso casa, ma era anche la direzione dalla quale venivano i soldati, nonché i loro proiettili. Nella fretta e preso dal terrore non avevo ragionato sulla direzione migliore da prendere, volevo solo rintanarmi al sicuro in casa. Quando me ne accorsi era già tardi, iniziai a vedere armi e uniformi in mezzo agli alberi, allora il panico si trasformò in angoscia e mi travolse del tutto.
Quella esperienza mi rese più lucido, forse la vicinanza della morte accese qualcosa nel mio cervello, qualcosa che era spento fino a poco prima, un istinto primordiale che desiderava mantenermi in vita. D’improvviso mi ricordai di un luogo vicino molto particolare. L’avevo scoperto per caso. Qualche mese prima scendendo da una roccia ero scivolato ed ero caduto in una buca profonda che rientrava nella montagna sotto terra. Era una tana di volpe. Quel giorno avevo maledetto quell’animale perché il suo rifugio aveva rischiato di rompermi la caviglia, ma ora sarebbe stata la mia salvezza. Mi acquattai e feci mente locale mentre i soldati mi venivano incontro. La tana era una decina di metri indietro rispetto a dove mi trovavo. La boscaglia era fitta e avrei potuto nascondermi con facilità dietro i tronchi e scivolare nella tana senza farmi vedere, o almeno così speravo. Certo se mi avessero scoperto mi avrebbero sparato sicuramente. Avrebbero notato che cercavo di non farmi vedere e non avrebbero esitato a fare fuoco, ma non avevo altra scelta.
Iniziai a muovermi all’indietro, albero dopo albero. Nel frattempo i proiettili continuavano a uscire dai fucili dei soldati, ma non solo dai loro. Sentii alcuni colpi provenire anche dall’altra parte, verso nord, dove mi stavo dirigendo. Intravidi un paio di uomini senza uniforme con i fucili in mano. Erano ribelli. Ero finito in mezzo a una scaramuccia, diavolo. Ora rischiavo di essere visto anche da loro. Sicuramente era meglio finire nelle mani dei partigiani rispetto che in quelle dei tedeschi, ma preferivo evitre entrambe le cose. Continuai a muovermi quatto quatto, cercando di non farmi vedere. Fortunatamente anche soldati e ribelli erano tesi e spaventati, nessuno vive una battaglia in modo tranquillo, anche loro erano pervasi da ansia, paura ed eccitazione. Erano troppo occupati per accorgersi di me. Un passo dopo l’altro mi avvicinai alla tana, finché quando fui a un paio di metri dal mio traguardo ruppi gli indugi, mi alzai in piedi, feci due passi di corsa e mi ci tuffai dentro, come un campione di tuffi salta dal trampolino. Entrai più in profondità che potei, ignorando il senso di claustrofobia che ho sempre provato per i luoghi stretti e chiusi, quella volta poteva passare in secondo piano. Il cuore mi batteva a mille nel petto, quasi esplodeva dentro di me. La gola era secca e mani e braccia tremavano fortemente, ma ero riuscito a mettermi in salvo. Nessuno mi aveva visto. Avevano probabilmente altro a cui pensare invece di guardare un povero contadino strisciare nel bosco, oppure magari mi avevano visto e avevano deciso di lasciarmi in pace, di continuare la loro guerra, una guerra di cui a me non importava assolutamente nulla. Rimasi in silenzio, cercando di controllare il respiro e di calmarmi pian piano, mentre gli spari continuavano, non saprei dire per quanto, proprio sopra la mia testa. Ad un certo punto cessarono, ma continuai a sentire delle voci. Non parlavano italiano, erano sicuramente i tedeschi che erano rimasti nella zona, i partigiani dovevano essersi allontanati. Non uscii, cercai di calmarmi e rimasi lì, in attesa, incurante dell’umidità, del freddo e degli insetti che mi camminavano addosso. Le ore passarono, non sentivo più parlare, nessun segno di presenza umana, ma ero troppo terrorizzato per uscire. Rimasi nascosto fino a notte fonda, quando non si sentivano altro che i rilassanti suoni della natura. Niente urla, niente spari, niente chiacchiericcio, nulla. Solo il vento, i passi degli animali e il verso dei rapaci, i miei suoni preferiti. Rincuorato dai rumori familiari della mia montagna pian piano uscii dalla tana, ancora tremante, e mi diressi alla mia dimora. La famiglia era preoccupatissima. Avevano visto rientrare il cane senza mucche né padrone. Bestie intelligenti i cani, sanno sempre come ritrovare la strada di casa. Riabbracciai felice tutta la famiglia e mi misi a letto, troppo teso per poter raccontare per intero la storia. Non sarei riuscito a dormire per i successivi tre giorni, ma ero sopravvissuto, e avrei intrattenuto amici e parenti durante le lunghe sere invernali per molto tempo con una storia come quella appena vissuta. Le mucche erano rimaste dove le avevo lasciate, si erano solo sparpagliate leggermente più del solito. Riuscii a radunarle tutte e riportarle in stalla il giorno seguente, e la vita tornò quella di prima. Non ho mai saputo chi vinse quella battaglia, se qualcuno ci rimise la pelle, se fu uno scontro importante oppure solo una breve litigata, e non mi è mai importato. Ero sopravvissuto alla morte, volevo smettere di pensarci e andare avanti, tornare al mio orto, alle mucche, ai cani, alla mia vita. Speravo con tutto me stesso che la guerra finisse al più presto per poter tornare a vivere, lavorare e girovagare liberamente per le mie terre, per tornare ad assaporare un po’ di serenità.


