---
title: "2. Naia"
meta_title: "Naia - Racconto di Alby Rei"
description: "Racconto ambientato ad inizio 900. Tratto da una storia vera raccontatami da mio nonno sul suo servizio militare."
date: 2023-12-20T05:00:00Z
raccolte: ["Una Vita Semplice"]
image: "/images/naia.jpg"
author: "Alby Rei"
tags: [""]
draft: false
---

Avevo appena diciott’anni quando scoppiò la Seconda Guerra Mondiale e per poco non partii anche io con il fucile in mano. Fu un brutto periodo colmo di tristezza, paura, solitudine e depressione. Era la primavera del millenovecentotrentanove ed ero appena tornato dal pascolo con le mucche quando ricevetti la lettera: dovevo partire per la leva militare. All’epoca era obbligatoria e non ci si poteva tirare indietro tanto facilmente, quindi era inutile rimuginarci troppo, misi il cuore in pace e partii.
Non ero per nulla felice. Dover abbandonare le mie montagne, i miei animali, la mia famiglia per andare in un posto lontano senza conoscere nessuno non mi piaceva affatto.
Non era poi così lontano, la caserma si trovava in una cittadella di diecimila abitanti a circa cinquanta chilometri da casa mia, ma a quei tempi noi delle montagne ci muovevamo esclusivamente a piedi, e le distanze parevano enormi. C’erano famiglie che per andare a messa la domenica percorrevano otto chilometri all’andata, in discesa, e otto al ritorno in salita. Di certo si guadagnavano l’ingresso in paradiso. Ma così era e non ce ne lamentavamo. Non avevamo bisogno di andare lontano per rilassarci e rigenerarci come sostiene di fare la gente al giorno d'oggi oggi quando va in vacanza lontano da casa. Abitavamo in un bel posto, lavoravamo nella natura, sudavamo e faticavamo, ma eravamo felici, e chi non lo era se non altro non era triste.

Ero molto nervoso. L’idea di andare via dal mio nido, di essere catapultato in un posto dove non conoscevo niente e nessuno non mi andava affatto a genio. Tutti dicevano che era un’esperienza formativa, che faceva bene allo spirito, ma non volevo assolutamente farla. Poi non mi sono mai piaciute le armi. Alcuni miei coetanei non vedevano l’ora di stringere un fucile fra le mani e sparare i loro primi colpi, ma io la vedevo diversamente. Erano oggetti molto potenti e molto pericolosi, e non ne capivo a fondo il funzionamento. Ho sempre preferito tenermi alla larga da ciò che non capisco appieno. Le armi non le ho mai capite e non ho mai voluto capirle. Ma non potevo farci nulla, dovevo entrare nel servizio di leva, dovevo diventare un soldato, così partii.

Era una fredda mattina primaverile quando lasciai le mie montagne per la prima e penultima volta della mia vita. Le avrei lasciate ancora una volta, molti molti anni dopo, ma in quel caso me ne andai felice e sorridente. Non questa volta però.
Il sole stava per spuntare dietro le montagne e i suoi raggi iniziavano a sbucare dalle vette lontane e diramare i primi sprazzi di luce. L’aria era fredda e pungente, come piaceva a me. Amavo il mattino presto, quando tutto dorme ancora. Mucche, cani, galline, conigli, tutto riposa. La rugiada luccica sull’erba e si respira un’atmosfera quasi magica. Quella mattina però non percepii tutta questa magia. Ero triste e spaventato. Misi lo zaino in spalle, salutai i miei genitori e partii con il bastone in mano. Dovevo arrivare al paesello sulla strada principale della vallata per poter prendere la corriera, quindi mi aspettava una passeggiatina di quindici chilometri, fortunatamente in discesa. Il tempo sembrò non passare mai. Ogni cosa su cui si posava il mio sguardo mi faceva venir voglia di tornare di corsa indietro. I tronchi degli alberi, le pietre sulla strada, l’odore delle stalle nelle borgate, il mulino, le varie chiesette lungo la via, tutto ciò che amavo. Ma resistetti e andai oltre.
Arrivai al paesello e aspettai la corriera. Non c’erano orari precisi, una corriera sarebbe passata prima o poi, perciò bisognava arrivare di buon ora e attendere pazienti. C’era molta più pazienza all’epoca, eravamo capaci di annoiarci senza andare in crisi, passavamo ore da soli in silenzio a guardare il panorama senza sentire il desiderio di fare altro. Non avevamo bisogno di cellulari, ci bastava osservare il mondo, e quella mattina non era affatto male. Il sole illuminava timidamente il centro abitato del paese e i suoi raggi riflettevano sulle lose di pietra dei tetti, creando un magico luccichio. L’erba era di un verde vivo, un verde gioioso di vita e speranza, il colore che la natura ha in primavera, e si respirava aria pulita e profumata. I fiori iniziavano a sbocciare e ad emanare le loro fragranze e le persone tornavano a vivere serene all’aperto, dopo un inverno trascorso a soffrire il freddo.

La corriera arrivò, quasi vuota. L’interno era molto freddo e deserto, eravamo solamente due passeggeri e l’autista, impegnati a battere i denti e stringerci nei nostri maglioni. Il mezzo era senza riscaldamento, ma non ci facevamo caso, già era una grande comodità spostarsi in quel modo. Non ci manca ciò che non conosciamo. Fu un viaggio silenzioso ma interessante per me.
Né l’autista né il passeggero proferirono parola, ma la cosa non mi stupì, noi montanari siamo gente silenziosa e riservata, un cenno della testa per cortesia e null’altro. Era la prima volta che mi allontanavo così tanto da casa, non avevo mai superato i quindici chilometri che separavano la mia borgata dal paesino, ed ero emozionato. Arrivammo in pianura e vidi delle distese immense di campi coltivati. Immaginai il duro lavoro dei contadini, tutte le ore trascorse sotto il sole, almeno però erano in piano, io dovevo usare falce e zappa sempre sui pendii.
Quel giorno iniziai a patire l’assenza delle montagne. Guardavo fuori dal finestrino e vedevo distese di prati, erba e null’altro. Finché l’occhio riusciva a scrutare l’orizzonte non c’era nulla se non terra piana. Non mi era mai successo di guardare così in là, dalle mie parti dopo qualche chilometro in linea d’aria c’era sempre una montagna, grande e imperiosa che bloccava la mia vista. E lo adoravo, mi faceva sentire protetto, circondato dalle cime, era al sicuro nella mia terra. Quell’apertura infinita mi provocava ansia, non mi piaceva affatto. Fortunatamente a un certo punto la corriera virò verso un’altra valle e rividi stagliarsi davanti a me altre vette, ancora più alte delle mie, e mi sentii nuovamente tranquillo, quasi a casa.
Il viaggio durò un paio d’ore, dopodiché arrivai in città per la prima volta nella mia vita. Ero solo in un mondo a me sconosciuto.

Molti mi avevano raccontato delle meraviglie della città, dei palazzi, delle strade, delle scuole, dei cinema, della marea di persone che vi abitava, di tutte quelle cose fantastiche. Io la odiai fin dall’inizio.
In tutta la mia vita fino a quel momento avevo incontrato non più di duecento persone, duecento persone in diciotto anni. E ora di punto in bianco mi ritrovavo in mezzo a un mare di edifici, circondato da quelle che mi parevano milioni di esseri umani, schiacciati gli uni sugli altri. Ero capitato in città il giorno del mercato, sicuramente il peggiore per un montanaro solitario come me, e la cosa mi spaventò.
Presi coraggio e chiesi indicazioni per la caserma. Dopo una breve passeggiata arrivai e mi bloccai di fronte all’ingresso. Era un edificio enorme, in mattoni rossi e pietra, più grande di qualsiasi cosa avessi mai visto prima. Per qualche minuto fui attanagliato dalla paura, poi decisi di muovermi, non aveva senso stare lì fermo e spaventato. Arrivai al grande portone di legno e mi fecero entrare. Superato il portone mi trovai in un cortile interno, circondato dalla caserma. Subito mi chiesi che senso aveva costruire un giardino circondato da edifici, ma quello non era il mio mondo, ero in città adesso e le cose funzionavano diversamente. Il luogo era piacevole, il giardino aveva una decina d’alberelli che davano un senso di natura, nonostante si fosse imprigionati da mattoni e pietre. L’edificio era colmo di finestrelle ed era molto alto, potevo vedere tre piani e un sottotetto. Il piano terra era caratterizzato dai portici, si poteva camminare e riparati e respirare aria pulita, una zona piacevole.
Non ebbi però molto tempo per guardarmi attorno perché mi fecero entrare in un grande salone e mi indicarono una branda accando alla quale mi cambiai e iniziai a fare qualche conoscenza.

C’erano persone da tutta Italia, era la prima volta che incontravo ragazzi provenienti da posti così lontani rispetto a casa mia. Era bello parlare con altri coetanei degli argomenti più disparati, mi aiutò a capire quanto il mondo fosse vasto, imparai che al di là delle mie montagne c’erano milioni di persone, miliardi di panorami pronti ad essere scoperti. Ma imparai anche che di tutte queste cose non mi importava granché. Sapevo cosa volevo dalla mia vita, volevo la mia terra, i miei animali e la mia libertà. Proprio la libertà mi mancava moltissimo. Non avevo tempo né spazio riservato solo a me, tutto era condiviso con altre persone, inoltre dovevo seguire gli ordini impartiti dall’alto senza discutere, cosa che non ho mai amato fare. Ho fatto moltissimi errori nella mia vita, alcuni pagati anche a caro prezzo, ma li ho sempre fatti con la mia testa, non ho mai amato obbedire agli altri, torto o ragione che avessero. Sono una testa dura.
Ci facevano faticare molto, ma non mi dispiaceva. Me la cavavo bene, ero abituato a lavorare la terra tutto il giorno, per me correre e sollevare qualche peso non era un problema. Ero felice perché in questo modo sarei rimasto in forma e non avrei faticato a riabituarmi nel lavoro. Anche il cibo non era così male. A casa non variavamo molto, patate e polenta erano un classico, mentre lì potevo mangiare molta più carne e assaggiare piatti diversi. Ma non mi trovavo affatto bene. Mi mancavano la natura, i colori e gli odori di casa, mi mancavano le bestie e la zappa, e soprattutto mi mancava la mia libertà.

Dopo qualche mese in caserma iniziò a girare una voce: presto ci avrebbero spediti tutti in guerra in Albania. Sapevamo che era una possibilità molto reale, ma speravamo tutti che non succedesse, a nessuno piaceva la guerra. A me particolarmente. Iniziai ad avere paura, non volevo abbandonare la mia terra per andare a combattere, tantomeno per qualcosa che non capivo bene. Erano tempi bui per l’Italia, o almeno così sentivo dire. Non esistevano telegiornali e i quotidiani non erano semplici da trovare in caserma, tantomeno in montagna, quindi ci informavamo grazie alle chiacchiere che giungevano alle nostre orecchie. Non ho mai amato la politica. Capisco che questo fa di me un egoista, ma ho imparato ad accettarlo. In fondo ho vissuto sempre in montagna, lontano dal mondo, cercando di stare alla larga dai problemi e pensando per lo più alla mia vita. Così volevo e così ho cercato di fare, più che ho potuto. Ma durante la naia ero obbligato a stare al gioco, ad obbedire ad altri, la mia volontà non contava più nulla.
Passai un paio di settimane tormentato dai pensieri più cupi. Disertare, scappare via potevano essere delle soluzioni, ma così sarei stato un fuggiasco e non avrei più potuto tornare e vivere tranquillamente a casa. Come potevo fare? Quella volta il fato ci mise lo zampino, fortunatamente.

Una mattina, la settimana prima della partenza, mi svegliai, mi alzai dalla mia branda e andai in bagno come di consueto. Sentivo però uno strano prurito al polso destro, mi rimboccai la manica e vidi una serie di piccole macchioline rosse fra mano e polso. Non mi preoccupai più di tanto, probabilmente avevo sfregato o grattato contro qualcosa e mi si era infiammata la zona. Uscii dal bagno e tolsi la maglietta per cambiarmi. Allora i miei compagni mi guardarono preoccupati, invitandomi a guardarmi allo specchio. Tornai in bagno e vidi che le macchioline rosse non erano localizzate solamente sul polso, ma praticamente su tutto il corpo. Cosa poteva essere? Non mi sentivo male per il momento, così indossai l’uniforme e andai avanti con la giornata come se niente fosse. Alla sera iniziai a stare male, ma male sul serio, avevo vertigini, freddo e tremore. Mi portarono in infermeria dove appurarono che avevo la febbre molto alta, causata dalla Rosolia. Vista la contagiosità della malattia mi rispedirono a casa il giorno dopo senza troppo complimenti. Non sono mai stato così felice di essere malato.

Il viaggio di ritorno fu lunghissimo, specialmente i chilometri in salita dalla fermata della corriera fino a casa mia. Ogni volta che dovevo affrontare un pendio ripido mi sentivo svenire, ma stavo tornando a casa e la gioia per questo mi ha permesso di andare avanti. Sudavo copiosamente e mi reggevo con forza al bastone che avevo trovato a lato della strada. Andai avanti, non potevo mollare. La parte peggiore della mia vita, fino a quel periodo ma direi quasi della vita intera, stava finendo. Ero scampato alla guerra, avevo abbandonato la città e tornavo nel mio paradiso personale, alla fine il futuro era roseo. Dovevo solamente guarire e tutto sarebbe andato per il meglio.
Il sole iniziava a nascondersi dietro le alte vette e l’aria a diventare più fresca. Questo mi aiutò a proseguire con tenacia. Ho sempre amato il freschetto e respirare l’aria di casa mi mise forza. Alla fine arrivai all’ultima curva, svoltai e vidi la mia casa in fondo alla strada. Aprii il cancello, mi avviai alla porta di casa e bussai. Mia madre mi abbracciò felice e mio padre fu contento di rivedermi, anche se non era avvezzo a gesti affettuosi. Non avevano più avuto mie notizie e vedendomi d’improvviso furono molto stupiti. Riuscii a dire solamente qualche parola, dopodiché mi feci portare a letto, dove rimasi per molto tempo. Avevo la febbre alta e la camminata non aveva aiutato. Sudai per giorni ma alla fine mi ripresi e tornai alla mia vita di sempre, alla vita che volevo e che non avrei più abbandonato, fino quasi alla fine. La mia casa, la mia terra, questa volta l’avevo scampata, che fortuna!
