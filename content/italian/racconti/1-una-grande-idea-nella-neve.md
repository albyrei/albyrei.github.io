---
title: "1. Una grande idea nella neve"
meta_title: "Una grande idea nella neve - Racconto di Alby Rei"
description: "Racconto ambientato ad inizio 900 in montanga. Tratto da una storia vera raccontatami da mio nonno. Un bimbo va a scuola in montagna d'inverno nella neve"
date: 2023-12-20T05:00:00Z
raccolte: ["Una Vita Semplice"]
image: "/images/snow.jpg"
author: "Alby Rei"
tags: [""]
draft: false
---

Era l’inverno del millenovecentoventotto, avevo sette anni. La neve ai quei tempi scendeva copiosa sui prati che circondavano la mia casa e vi rimaneva per molto tempo. Non ricordo che mese fosse, probabilmente dicembre o gennaio. Non ho ricordi nitidi di quel periodo, ma questa storia mi è rimasta dentro, forse perché è talmente bella, semplice e felice che mi risulta impossibile da dimenticare. Ora sono vecchio, ho superato gli ottant’anni e non penso che resterò qui ancora per molto. Ho vissuto oltre le mie aspettative e questo mi rallegra, se guardo indietro nella mia vita posso dire di essere stato felice, e quello che sto per raccontare è uno dei miei momenti preferiti.
Frequentavo la seconda elementare, il che significava per me l’ultimo anno. Pazzesco se ci si pensa oggi, ma all’epoca due anni di scuola erano già un lusso. Non mi dispiaceva lo studio, amavo imparare cose nuove, leggere e scrivere mi permetteva di distrarmi dalle attività lavorative di famiglia. C’era sempre qualcosa da fare a casa, qualcosa che costava fatica e sudore, dal sistemare la legna allo zappare l’orto, da gestire le mucche a fare il fieno. Era una vita dura, ma l’amavo già a quella tenera età. Nonostante questo non mi dispiaceva affatto svegliarmi la mattina e farmi la mia bella passeggiata fino a scuola. Erano cinque chilometri, in discesa all’andata. Ero uno dei pochi bambini che preferiva il viaggio di andata verso scuola rispetto al ritorno, cinque chilometri in salita non sono piacevoli da fare tutti i giorni, anche se circondati da paesaggi stupendi.
Quel giorno però era inverno e durante la notte aveva nevicato. Non una nevicatina di quelle che si vedono oggi, un paio di centimetri destinati a sciogliersi da soli nel giro di qualche ora, ma una nevicata vera, copiosa, intensa. Ci svegliammo molto presto, come ogni volta che il soffice manto bianco copriva i prati. Bisognava controllare che non succedesse niente di pericoloso. Per un bambino la neve significa giochi e festa, ma gli adulti sanno che può causare molti danni, perciò se durante la notte nevicava bisognava vegliare e controllare che non crollassero le varie baracche per gli attrezzi, il pollaio, la stalla, i recinti e tutto ciò che era stato costruito con fatica. Inoltre, dato che ne scendeva molta, andava spalata un po’ per volta, per evitare di trovarsi al mattino con un metro e mezzo di neve a bloccare la porta di casa. Per me significava ancora gioia e festa però.
Mi svegliai alle cinque e mezza, felice come una Pasqua. Mi vestii a strati con tutti gli abiti che avevo, indossai i miei bei scarponcini e mi tuffai fuori nell’aria fresca. Era ancora buio, ma si iniziavano ad intravedere i primi raggi di sole. Non stavo più nella pelle, avevo un piano che stavo escogitando da qualche tempo e finalmente era giunta l’occasione per poterlo mettere in pratica.Tornai in camera e presi la mia cartella da scuola. All’epoca non esistevano zaini Invicta o Seven, la mia cartella me la ero costruito io, con l’aiuto di mio padre ovviamente. Era una semplice scatola di legno con una maniglia di lato e due cinghie per portarla sulle spalle, sei assi di legno e un paio di corde, tutto qua. Certo non era molto comoda, ma quel giorno avrebbe avuto un ruolo speciale per la mia giornata. Afferrai le ciastre, salutai i miei genitori ignari del mio piano e mi incamminai verso scuola. Mio padre aveva già spalato il vialetto d’ingresso e man mano che scendevo vedevo che tutti erano fuori con le pale per ripristinare la strada. C’era molto senso di comunione all’epoca, le montagne erano popolate e ci si aiutava a vicenda in quei posto difficili.
Feci il primo chilometro camminando tranquillamente fino a quando sparii dallo sguardo dei miei genitori, allora misi in atto il mio piano. Si trattava di fare una semplice inversione: mi legai le ciastre sulla schiena e misi la cartella sotto al sedere. Il piano era sedersi sulla cartella di legno e scivolare giù per la montagna fino a scuola, fantastico. Era da molto che ci pensavo e non stavo più nella pelle. A casa avevo un piccolo slittino per scivolare e divertirmi sulla neve, me lo aveva costruito il nonno ed era stato uno dei regali più belli che avessi ricevuto, ma quella pensata l’avevo fatta io, veniva tutto da me. Inoltre aveva un che di illegale, di sbagliato, che mi faceva battere forte il cuore nel petto. Posizionai la cartella sulla neve, mi ci sedetti sopra e mi diedi una forte spinta con i piedi. In men che non si dica presi velocità e mi ritrovai a scivolare giù per la montagna a velocità mai raggiunte prima. Non avevo ancora mai visto un’automobile, ma immaginavo che avrei potuto certamente superarla alla velocità che stavo tenendo. L’aria fredda del mattino mi sferzava il viso, quasi facendomi male. Il primo sole iniziava a riflettersi nella neve luccicante e io mi sentivo come se stessi volando. Ero felice. Forse è questo il motivo per cui mi ricordo questa giornata dopo così tanti anni, ero sinceramente felice, basta. Crescendo diventa difficile provare felicità pura, sincera, vera. C’è sempre qualcosa dietro l’angolo pronto a preoccuparci, a farci star male, a metterci paura. A quell’età no, tutto è più semplice, tutto è bello, tutto è magico.
Scivolai per molto, molto tempo. Non era una discesa unica, ogni tanto mi fermavo, facevo un po’ di strada a piedi e poi riprendevo a scivolare per un altro pezzo in discesa. Mi avvicinavo sempre più alla scuola e già pensavo agli sguardi ammirati dei miei compagni quando mi avrebbero visto arrivare in quel modo. Avevo già tutta l’immagine in testa. Sarei arrivato a grande velocità e avrei frenato all’ultimo minuto con gli scarponi, per fermarmi proprio davanti alla scuola. Loro mi avrebbero visto e mi avrebbero acclamato tutti, estasiati dalla mia performace. Ma le cose non andarono proprio secondo i miei piani.
Ero quasi arrivato, mancava soltanto l’ultima discesa. Mi preparai con cura, appoggiai cautamente il sedere sulla cartella di legno, fissai il mio obiettivo in lontananza, feci un bel respiro e partii. Mi diedi una forte spinta con i piedi, più forte che potei. Partii subito a razzo, raggiunsi velocità inimmaginabili e in un batter d’occhio mi ritrovai al fondo della discesa, quasi di fronte alla scuola. Solamente che mi ero dimenticato un piccolo dettaglio. Preso dalla foga, dalla gioia e dal divertimento, mi scordai della strada fra il prato su cui stavo scivolando e la scuola. In fondo al prato c’era una strada, però non era allineata al prato, bensì un paio di metri sotto. Era stata scavata nella montagna e sul lato settentrionale, da dove arrivavo io, era stato costruito un muro di un paio di metri di pietra per impedire alla terra di rovesciarvisi sopra. Io me ne ero completamente dimenticato. Arrivai a grande velocità e solo alla fine mi resi conto che non sarebbe finita bene. Per un attimo pensai di tentare una frenata di emergenza, ma mi resi conto che sarebbe stato impossibile. Tanto valeva godersi il viaggio fino in fondo. Raggiunsi il limitare del prato e spiccai il volo. Fu un momento magico, provavo gioia e paura allo stesso tempo, un misto di sensazioni forti mi riempiva il cuore, che batteva all’impazzata. Non saprei dire per quanto tempo rimasi in aria, a me parve un’infinità, ai miei compagni un nonnulla. Fu un momento meraviglioso, ma con un finale triste. Non poteva finire altrimenti. Mi schiantai rovinosamente a terra dopo un volo di qualche metro. Mi rialzai tutto ammaccato ma senza niente di rotto, in compenso però avevo distrutto la mia bella cartella di legno, e tutti i fogli per la scuola si erano sparpagliati nella neve, inzuppandosi.
Quella non era l’epoca dell’empatia verso l’infanzia. Erano tempi duri, i giovani dovevano capire che la vita era ardua e difficile e non c’era tempo per capirli e compatirli. Mi alzai in piedi zoppicando e andai a raccogliere la cartella fra le risate dei miei compagni. Quel che ne rimaneva giaceva tristemente nella neve, un pezzo qua e uno là, e i fogli al suo interno si erano completamente bagnati. Incuriosita dal fracasso la maestra uscì, mi guardò torva e capì al volo cosa avevo combinato. Non mi chiese se mi ero fatto male, se avevo bisogno di aiuto, bensì mi prese per un orecchio e mi trascinò in aula, dietro alla lavagna, dove rimasi per tutta la mattina, in piedi, senza poter mangiare, bere né lamentarmi. Alla fine della scuola presi i pezzi della cartella e i miei fogli bagnati sotto braccio e mi incamminai per la lunga salita, sopraffatto da una tremenda angoscia. Il viaggio di andata era stato il più bello della mia vita, quello di ritorno il più brutto e lungo. Pensieri cupi mi si stagliavano nella mente, tanto forti da farmi dimenticare i lividi che avevo su braccia e gambe. Arrivai a casa e non potei far nulla per nascondere ciò che avevo fatto. Raccontai tutto a mia madre e a mio padre, il quale mi mandò a letto senza cena ma con un paio di ceffoni.
Quella sera rientrai in camera mia con aria abbattuta, triste e sconsolata. Il mio sogno più bello si era trasformato in un incubo terribile. Posai i resti della cartella in un angolo, ravvivai la stufa e inserii un grosso pezzo di legna per la notte, mi cambiai e mi misi sotto le coperte pieno di sconforto. D’improvviso, quasi senza accorgermene, la tristezza scomparve e iniziai a sorridere, apparentemente senza motivo. Ero stato punito per aver fatto una sciocchezza, ma l’avevo fatta, ed era stata la cosa più divertente della mia vita. In fondo se non fossi caduto forse mi sarei già dimenticato di quel giorno, invece quella triste nota amara della giornata ha fatto sì che mi rimanesse impressa fino ad oggi, e ogni volta che mi sento triste, stanco e giù di morale ripenso a quella sera sotto le coperte. Penso che quel giorno fu fondamentale per la mia vita.
Sono sempre stato un testone, ho delle idee in testa e non sono disposto a cambiarle per niente e nessuno. Se penso di fare una cosa la faccio, che sia giusta o sbagliata, in ogni caso ne porterò io le conseguenze. Penso che questo mio modo di affrontare la vita sia nato quel lontano inverno, quando avevo sette anni. Già allora avevo capito che sapevo molto bene ciò che volevo, l’unica cosa che dovevo fare era farlo, senza stare a pensarci troppo. Le conseguenze le avrei gestite io, positive o negative che fossero. Anche perché quel giorno, nonostante avessi sbagliato, ero felice lo stesso. Mi ero comportato male, mi ero fatto male, avevo rovinato fogli e cartella, ero stato punito, ma tutto per causa mia, per una cosa che avevo voluto fare, e che mi aveva divertito moltissimo. Se avessi potuto tornare indietro l’avrei fatto altre cento volte, ne sono convinto. Tutti mi avevano criticato e punito, ma avevo agito di testa mia e ne ero felice, nonostante un piccolo errore di calcolo ero contento per ciò che avevo fatto, e nessuno avrebbe potuto togliermi quella felicità.
