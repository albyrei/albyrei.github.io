---
title: "Ciao, sono Alberto!"
meta_title: "Chi Sono"
description: "Pagina personale di Alby Rei"
image: "/images/io.webp"
draft: false
---

Sono nato nel 1991 in un piccolo paesino in provincia di Cuneo, fra campi coltivati e fattorie.

Fin da bambino ho sempre amato la natura e la tecnologia, due mondi distanti ma altrettanto affascinanti.

Ho studiato Ragioneria, indirizzo Programmatori (non ho idea se esista ancora al giorno d’oggi) e ho subito iniziato a lavorare, appena terminati gli studi.

Dal 2010 lavoro come programmatore. Ho iniziato realizzando software gestionali per desktop e pian piano sono passato al mondo del web, che oggi è diventato la mia attività principale.

Nel frattempo ho studiato Teologia e per qualche anno ho insegnato IRC nella scuola italiana. Amo la filosofia, la letteratura e mi piaceva molto insegnare. Purtroppo a causa di alcuni problemi di salute sono stato costretto ad abbandonare quella strada. Ho quindi ripreso a programmare a tempo pieno, questa volta però come libero professionista.

Oggi collaboro attivamente con diverse realtà innovative nel panorama italiano e [gestisco una mia attività di realizzazione siti web](https://reineristudio.com) creativi e efficaci per piccole e medie imprese.

Ho deciso di aprire Partita IVA con l’obiettivo di lavorare da “casa”, ovunque essa sia.

Dal 2019 ho provato ad intraprendere questa strada e devo dire che dopo i primi due anni di fatica, sudore, preoccupazioni, rabbia e chi più ne ha più ne metta, ora sto iniziando a raccogliere i frutti del mio lavoro ed inizio ad assaporare la libertà del lavoro indipendente.

Ho stretto delle importanti collaborazioni con aziende che ammiro e apprezzo e ho la fortuna di poter scegliere le realtà con cui collaborare.

Ora vivo alternandomi fra una piccola casetta in montagna, a 1.200 m.s.l.m., circondata dalla natura e un piccolo appartamento in paese, nella provincia di Cuneo.

Nel tempo libero amo suonare e intagliare il legno, due passioni che sono state nascoste per tanto tempo ma che ora ho deciso di pubblicare in queste pagine.

Questo sito è nato nel 2019 per sponsorizzare la mia attività. Ora ho cambiato brand, la mia attività è da un'altra parte e quindi ho deciso di sfruttare queste pagine per condividere le mie passioni.

Potrai trovare quindi [sculture in legno](/sculture) [musica](/musica) [pensieri](/blog) e [racconti](/racconti).

*Buona lettura*